
Om eksamensopgaven  -  Socialisering og hverdagsliv forår 2019
Eksamensopgaven til modulet Socialisering og Hverdagsliv er det som kaldes en fri hjemmeopgave. Formalia omkring opgaven er i studieordningen formuleret således: 
Eksamen består i en fri skriftlig hjemmeopgave på 13-15 normalsider (31.200  -  36.000 anslag inkl. mellemrum), eksklusive forside, indholdsfortegnelse, litteraturliste og bilag. Opgaven bedømmes med ekstern censur efter 7-trinsskalaen. Opgaven kan udarbejdes individuelt eller i en gruppe med maksimalt 3 studerende.
Ved en gruppeopgave med to studerende er omfanget 15-17 normalsider (36.000  -  40.800 anslag, inklusive mellemrum), og ved 3 studerende 17-19 normalsider (40.800  -  45.600 anslag inklusive mellemrum). Det skal fremgå tydeligt, hvilke studerende, der hæfter for hvilke dele af opgaven. Maksimalt 1/3 af opgaven må være fælles.
Stave- og formuleringsevne indgår i helhedsvurderingen. Det faglige indhold vægtes dog tungest.

I dette dokument formuleres forventningerne til opgaven nærmere. Dokumentet er et forsøg på at klargøre opgavens form, undervisernes forventninger omkring forholdet mellem teori, metode, analysestrategiske overvejelser og empiri, samt forventningerne til inddragelse af de socialiseringsperspektiver, som I er blevet præsenteret for på modulet. Disse forventninger kan overordnet inddeles i de tre følgende punkter.
 1) Opgavens form 
Opgaven forventes at beskrive "det indledende arbejde" i et selvstændigt forskningsprojekt. Dvs. at vi forventer, at opgaven indeholder refleksioner og beskrivelser af problemstilling, relevans-betragtninger, eksisterende forskning indenfor det valgte område, samt en problemformulering og/eller forskningsspørgsmål, som relaterer sig til et af de fremlagte socialiseringsperspektiver. 
Derudover indeholder den gode opgave en gennemarbejdet analysestrategi, hvilket inkluderer teori-, metode- og videnskabsteoretiske overvejelser. Det forventes at de studerende selvstændigt har indsamlet empiri, som kan anvendes til at belyse den valgte problemstilling, så denne empiri bør naturligvis også beskrives. 
Det forventes ikke at opgaven indeholder en tilbundsgående analyse, men kan afsluttes med et afsnit hvor der reflekteres over mulige analytiske fund, samt at perspektiver i det indsamlede materiale diskuteres. 
Skrevet på en anden måde, så forventes opgaven at indeholde de indledende afsnit i en "fuldstændig" akademisk projektopgave, men det forventes ikke at de studerende udfolder en fuld analyse, diskussion eller konklusion.
 2) Opgavens socialiseringsperspektiv(er) 
Af undervisningsplanen fremgår det at I skal skrive opgaven "inden for" et socialiseringsperspektiv, og deraf følger at emne, tilgang, empirisk fokus osv. fastlægges med støtte fra vejleder (dvs. den underviser, "hvis perspektiv" I vælger at skrive inden for).
Dette vil naturligt medføre at opgaven fokuserer primært på et af de fire socialiseringsperspektiver, som I er blevet præsenteret for i løbet af modulet. Det forventes dog at I, i opgaven, ikke kun holder jer til egen vejleders perspektiv, men inddrager relevante elementer (fx enten tematiske eller teoretiske/metodiske elementer) inspireret af mindst ét af de andre socialiseringsperspektiver. Hvordan dette gøres er op til jer, men forslag kunne være at I, i jeres analysestrategiske overvejelser inddrager et andet perspektiv, eller afslutter opgaven med en diskussion af hvordan et andet perspektiv kunne have bidraget med pointer/vinkler på netop jeres problemstilling.
3) Opgavens empiriske fundament 
Som nævnt under "opgavens form", så forventes det, at I selvstændigt indsamler empiri til eksamensopgaven i Socialisering og Hverdagsliv. Der er dog ingen forventninger til hvilken form for empiri, ej heller er der et hierarki, dvs. der er "finere" end andre og dermed giver "flere point" i en opgave. Det vigtigste kvalitetskriterium ift. empiri er, at jeres valg har en tydelig sammenhæng med jeres forskningsspørgsmål.


